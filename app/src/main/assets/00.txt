’’بجھے رنگوں کی رونق‘‘ کے بعد ’’تنہائی کے تہوار‘‘ میرا دوسرا شعری مجموعہ ہے۔ چونکہ معاصر شاعری میں، میں اپنی شاعری کو ایک ’’حاشیاتی شے‘‘ گردانتا ہوں لہٰذا اس پر تبصرہ نگاران کے استقبالیہ ردّعمل پر مجھے حیرت بھی ہوئی اور خوشی بھی۔
اپنی شاعری کے دورِ اوّل میں مرزا غالب نے کہا تھا:
ع عصائے خضر صحرائے سخن ہے خامہ بیدل کا
لیکن جب وہ عصائے خامۂ بیدل کے سہارے زیادہ دور نہ چل سکے تو خود اپنا خامہ ایجاد کیا جس کے بعد ہی وہ کہہ سکے
ع کہتے ہیں کہ غالب کا ہے اندازِ بیاں اور
میں سمجھتا ہوں کہ ہر شاعر کو صحرائے سخن میں بھٹکنے کے امکان کاشعور ہونا چاہیے۔ لیکن یہ تبھی ممکن ہے جب وہ عرفانِ ذات رکھتا ہو۔ یہی ہدایت کا ستارہ ہے جو شاعر کی اُس کے اسلوب تک رہ نمائی کرسکتا ہے کہ جس کے توّسط سے شاعر اپنی تجرباتی حقیقتوں اور اپنے تصور وجود (vision  of   existence) کا تخلیقی اظہار صداقت کے ساتھ کرسکتا ہے۔
شاعر کا شعور ذات اُس کے باطن میں ذاتی اظہار کے تقاضوں کا ایک ایسا فشار پیدا کرتا ہے جس کی نوعیت داخلی جبر کی سی ہوتی ہے۔ جیسا کہ کافکا کے حوالے سے ایک نقاد نے لکھا ہے ’’An artist paints or writes as he must, not as he should‘‘ (ایک فنکار ایسی تصویر مصوّر کرتا ہے یا تحریر نگارش کرتا ہے جیسی اُسے لازماً کرنی ہوتی ہے نہ کہ جیسی اُسے کرنی چاہیے)۔ میری نظروں میں اپنے تخلیقی جبر کے آگے سرِ تسلیم خم نہ کرنا بلکہ اُس کے علی الرغم کسی تنقیدی نظریے کے خارجی دبائو کے تحت یا اپنے معاصرین کی قبولیت حاصل کرنے کے لیے شاعری کرنا تکذیب ذات کا مرتکب ہونا ہے جسے میں تخلیقی خود کشی کے مترادف سمجھتا ہوں۔
گارسیا لورکا ایک جگہ تخلیقی تحریک (artistic inspiration) کے عوامل پر بحث کرتے ہوئے آسیبی لاعقلیت ("demonic irrationality") کو بڑی شاعری کی تخلیق کاری کے عمل کا ایک لازمہ قرار دیتا ہے۔ لاعقلیت کی کارفرمائی کی صرف ایک مثال اس کی ایک معروف و مقبول نظم کی یہ دو سطور ہیں:
A thousand crystal tambourines 
were wounding dawn's dark sky
(وف کے ہزاروں دائرے / صبح کے تیرہ فلک کو زخم آلودہ کر رہے تھے)۔ ان کے حوالے سے وہ کہتا ہے کہ اگر اس سے یہ پوچھا جائے کہ ان کے کیا معانی ہیں تو وہ یہی جواب دے گا کہ وہ بالکل نہیں جانتا (ایلیٹ نے بھی ایک بار کسی کی نظم کی تعریف کرتے ہوئے اس کے شاعر کے بارے میں یہی قیاس ظاہر کیا تھا بلکہ بطور قاری اپنے بارے میں بھی یہی اعتراف کیا تھا۔) میں تخلیق کاری کے عمل کے ضمن میں اس نظریے کا حامی ہوں کہ اس میں نہ تو لاعقل و لاشعور حکمران ہوتے ہیں اور نہ عقل و شعور بلکہ یہ عمل عقل و لاعقل (The irrational)، شعور و لاشعور، گفتی و ناگفتی (effable اور ineffable) کی آمیزش و آویزش سے عبارت ہے۔ لہٰذا محض تعقلاً صریحی اور شفاف بیانات اور محمولات (concepts) کے تحت شاعری کے افہام و تفہیم کی کاوش اس کی حقیقت کا بطور کل احاطہ نہیں کرسکتی۔ تعقل انسانِ کل کا صرف ایک جزو ہے جبکہ شاعری انسان کے وجود کُل کا اظہار ہے جو قاری کا تجربہ بننے کے لیے اس کے وجود کُل کا اشتراک چاہتی ہے۔ شاعری کا غیر مبہم اور واضح بیانات میں نہ سما سکنا اُس کے سقم کو ظاہر نہیں کرتا بلکہ تعقلی طریق کار (methodology) کی محدود رسائی پر دلالت کرتا ہے۔ 
اپنے زیادہ تر ستائشی تبصرے میں میرے ایک معروف و محترم مبصر نے قافیے سے میری وابستگی کے حوالے سے میری نظم کو جدید نظم کی ہیئت سے روگردانی کے الزام کا مورد قرار دیا۔ تاریخی اعتبار سے معّریٰ نظم اور آزاد نظم ہماری صنفِ نظم کی نئی ہیئتیں ہیں لیکن میں ان میں سے کسی کو پابند ہیئت کی نظم پر افضلیت نہیں دیتا۔ نہ تو میں اس کا قائل ہوں کہ عہد جدید کے تجربات و حسیّت اور نظم کی کسی مخصوص ہیئت میں کوئی نسبتِ لزوم ہے۔ میں یہ بھی تسلیم نہیں کرتا کہ مقفٰی شاعری فردِ جدید کے تجربات و حسیّت کی متحمل نہیں ہوسکتی۔ پابند نظم میں بالکل ایک نئے اسلوب کی جو شاعری اقبال نے کی اس کے بعد ہمارے کئی شعراء نے پابند ہیئت میں (اگرچہ تنوّعات کے ساتھ) ایسی شاعری کی جو فرد جدید کی حسیت کی ترجمانی میں آزاد نظم سے کسی طرح کم نہ تھی۔ (ان شعراء میں مجید امجد کا نام سرِ فہرست ہے۔)
قافیے کو میں آہنگ سازی کے مختلف النوع وسائل میں سے ایک وسیلہ سمجھتا ہوں۔ لیکن اسے قدر مطلق مان کر نہیں۔ اس نقطۂ نظر سے صوتی آہنگ محض خوش صوتی نہیں۔ اگر حسن صوت فروغِ کیفیت و معانی میں معاون نہ ہو تو وہ شاعری کی خوبی نہیں اس کا سقم ہے۔ لہٰذا میرے نزدیک کھردرے، بھونڈے اور درشت الفاظ کی بدصوتی بھی آہنگ سازی میں ایک اہم تفاعل رکھتی ہے۔
Grotesque (جامع ضدّین یا جامع نقیضین) کو جدید انسان کے ازالۂ التباس (disillusionment) کی پیداوار کہا گیا ہے۔ Grotesque ایک ایسا اسلوب ہے جس سے تمام  فنونِ لطیفہ متاثر ہوئے ہیں۔ اِسے مغربی فنکاروں نے اپنے تضادِ حقیقت اور لایعنیت کے تجربے کے اظہار کے طور پر کثرت سے شعوری طور پر استعمال کیا ہے۔ ٹامس مان (Thomas Mann) اسے عہد جدید کا ترجمان اسلوب قرار دیتا ہے۔ Grotesque متناقض و متضاد عناصر کی یکجائی سے عبارت ہے جیسے زشت و زیبا، سفلی اور علوی (sordid اور sublime)، المناک و مضحک (tragic اور comic)، لطیف و کثیف، romantic اور anti-romantic مہذب و مبتذل، poetic اور anti-poetic۔ ہیئت و مواد کا باہمی تناقض بھی اسی ذیل میں آتا ہے (جس کی اعلیٰ مثال کافکا کی تحریریں ہیں۔) Grotesque اور قول محال (Paradox) میں فرق ہے۔ قولِ محال میں ضدّین کی آویزش کا resolution موجود ہوتا ہے جبکہ Grotesque میں یہ آویزش unresolved رہتی ہے۔
اگرچہ Grotesque میرا باقاعدہ اسلوب نہیں ہے لیکن میں نے اسے اپنی شاعری میں استعمال ضرور کیا ہے۔ میرے نزدیک ہمارے یہاں اس اسلوب کی باقاعدہ شاعری کی بہترین مثال ظفر اقبال کی غزل (بلکہ اینٹی غزل)ہے۔ میں ہماری جدید شاعری میں ظفر اقبال کو Grotesque کا بادشاہ سمجھتا ہوں۔
مرزا غالب نے پیچیدہ شاعری سے اپنی دل بستگی کا اظہار کرتے ہوئے کہا تھا:
سخنِ سادہ دلم را نفریبد غالب
نکتۂ چند ز پیچیدہ بیانے بمن آر
یہ کہہ کر وہ سخن سادہ کے خلاف کوئی محاذ قائم نہیں کر رہے تھے، نہ اس کی تحقیر کر رہے تھے بلکہ اپنی افتادِ طبع اور شعری مزاج کے حوالے سے اپنی ذاتی ترجیح آشکار کر رہے تھے۔ ہمارے ادبی معاشرے میں پیچیدہ شاعری کا میلان مغربی اثر کے نتیجے میں پیدا ہوا۔ ہمارے پاس تو شاعری کا جو نظریہ ہمارے پہلے نظریہ ساز حالی نے پیش کیا اس کی رو سے پیچیدگی شاعری کا سقم ٹھہری اور سادہ بیانی اس کی اصلیت کا معیار۔ اگر میں غلطی نہیں کر رہا تو یہ ٹی۔ ایس۔ ایلیٹ تھا جس نے پہلی بار جدید شاعروں کو اپنے عہدکی ترجمانی میں پیچیدہ شاعری کرنے کی برملا تلقین کی۔ اپنی شاعری میں ہمیں اس معیار کی عملی تشکیل غالب کی روایت میں فی الفور مل گئی۔ جدیدیت نے ترقی پسندوں کی نظریاتی قطعیت پسندی پر مبنی سادہ پرستی کے خلاف پیچیدگی کے اسلوب کو فروغ دیا۔ اگرچہ جدیدیت نے شاعر کی فردیت کا احترام کرتے ہوئے شاعر کو مکمل تخلیقی آزادی دی لیکن شاعری کے تعین قدر میں پیچیدہ اور دشوار الفہم شاعری کو جو مقام دیا (اور بجا طور پر دیا) اس کے مقابلے میں سخن سادہ بے چارہ کچھ تو بے وقار ٹھہرا ہی۔ اس میں کوئی شک نہیں کہ کثیرالجہاتی، تہ داری اور معنویاتی دبازت کے اوصاف کی وجوہ سے پیچیدہ شاعری ممکنہ طور پر اعلیٰ تر ہوتی ہے۔ لیکن میرے نزدیک سخن سادہ بھی اگر کامیاب ہو تو اعلیٰ تو ہو ہی سکتا ہے۔ لہٰذا اگرچہ خود میری معتدبہ نظمیں پیچیدہ شاعری کے زمرے میں آتی ہیں مگر میں پیچیدہ اسلوب سے کوئی کلّیاتی دل بستگی نہیں رکھتا۔ میرا موقف یہ ہے کہ شاعر اس سے بے نیاز ہوکر کہ اس کی کوئی نظم پیچیدہ ہے یا سادہ اپنے لزدم داخلی (inner necessity) کے تحت شاعری کرے۔ اور جب نظم لکھ چکے تو خود سے یہ سوال کرے کہ کیا وہ تشفی بخش حد تک اس کی وجودی صداقت (existential authenticity)کی عکاس ہے؟ اگر نہیں تو وہ نظم بے کار ہے، چاہے وہ پیچیدہ اور دشوارالفہم ہو یا سادہ اور سہل الفہم۔

آصف رضا
