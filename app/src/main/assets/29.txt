مقصود علی کو یاد ہے
سُرمے کا پتھّر کوٹتی اپنی کھرل میں شام
جھانواں رگڑتی اپنے تلوے سے سحر
ننگی کھڑی
مغربی رُخ کا اطاق

کوّے منڈیروں سے اڑاتی
دق زدہ عورت
کوڑھ ٹپکاتا ہوا اک مرد
تیغ کے قبضے پہ ہاتھ—
دہرا نشیلی پتیوں والا درخت

دودھ کی لبریز گڑوی
فرش پر الٹی ہوئی
مٹی کے کوزے میں ورق کی کھیر
دہشت سے سفید

بالا وجودی آرزو کی
نقل و حرکت راز میں
نیفے میں اُڑسی گانٹھ
بصلہ دار اک بوٹی کی
زرد
آنکھوں سے اوجھل
آگ میں جلتے خطوط
اور رخصتی تقریر
مقصود علی کو یاد ہے
