نابود کے کامل سنّاٹے میں
ذہن آفاقی
شور خیالوں کا اپنے سنتا ہے

اعماق کی تاریکی سے ابھر کر
نور کا ایک اعظم ذرّہ
شق ہوکے عدم کے سنّاٹے کو توڑتا ہے

پیٹھوں پہ ہوائے شمسی مارتی ہے دُرّے۔۔۔
دوری حرکت میں آتے ہیں ساکت کُرّے
افکار کا ورطہ بین النجم خلائوں میں
آواز مہیب سے گھومتا ہے

سورج کے درخشاں باطن میں
تاریکی کا پرہول ہیولیٰ کودتا ہے
شب کی اقلیم کے ہیکل پر
کالا بادل اپنا بجلی کا سہ شاخہ لہراتا ہے

خود سے مبارز اندیشہ
سنگیں کہسار میں ڈھلتا ہے
جس کی مخروطی چوٹی سے
پاتال کی گہرائی کا خبط اچھلتا ہے
فولادی پانی موجوں کی تلواروں سے
پتھّر کی چٹانیں کاٹتا ہے

آشوب وفور قدرت کا
بحرِ ذخاّر کی تہ میں پلتا ہے
طلبیدہ تولید پہ ساحل سے سرزن
مخلوق کثیرالاعضا کا شیون

تشکیل میں ہے عامل قوّت کا منصوبہ۔۔۔
کہرے سے ظاہر ہوتا ہے اک کشتی کا خاکہ
مستول کے بل خاموشی سے جو

طوفاں واصل ہوتا ہے

مطلوب، نہاں خانے میں اپنے روح انسانی
دہشت کی گود میں بالیدہ ہوتی ہے۔
