تیزی سے چکّر کاٹتی ہیں
روز و شب کے دائرے کی سوئیاں
چڑھتے اترتے
پیچ کھاتی سیڑھیاں
جاتے ہیں ہم آخر کہاں؟

دریا رواںہے سیل کی رفتار سے
منتظر ہے اُس کا بحرِ بے کراں
کون کرتا ہے ہمارا انتظار؟
گردش کناں اپنے مداروںپر نجوم
یا آسماں؟
ہم تنگ و تیرہ جو سرنگیں پار کرتے ہیں
اُن کے دہانے پر ہمیں
کون ملتا ہے کھڑا؟
کوئی نہیں
اور یہی
آفاق کے اُس پار بھی
تب کس لیے ہے یہ تگ و دو ہیچکار؟
کیوں یہ سودا وی نُجار؟

دائرے میں سر بزانو روح کے
نیستی کا ہے سکوں
(ہوتا جیسے قلب میں طوفان کے)
دیکھو وہاں سے منظر ہستی اگر
تو تم کو آئیں گے نظر
اشکال اور اجسامِ ہستی
ساکت و صامت کھڑے
سوگوار

سیلان سے محروم اک
کھائی پہ ٹھہرا آبشار
حالتِ تحجیر میں
تتلی کے پیچھے
طفل کوئی دوڑنے کو بے قرار
ہاتھ اک ٹھٹھرا ہوا
کاندھے کے اوپر، دوستدار
سب کر رہے ہیں
ٹھہر جانے کا ہمارے انتظار

آغوش پھیلاتے ہوئے اپنی، اُداس
نیستی کے دائرے میں کھینچ لو اندر انہیں
تاکہ نہ ہو پائے کبھی ان کا زیاں
اور چو طرف پھیلی ہوئی اس زندگی کی
ہر گھڑی ہو جاوداں۔
