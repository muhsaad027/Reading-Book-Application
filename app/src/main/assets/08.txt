اکیلا رات کے کاندھے پہ سر اپنا ٹکائے
کھڑا تھا منتظر کہ آج شاید کوئی آئے
مسافر شب گرفتہ
کھڑا ہے کس لیے دہلیز پر آ—

شکستہ یہ نظر آتی ہے جو تجھ کو عمارت
کبھی ضرب المثل تھی آہ اس کی شان و شوکت
منبّت کاریوں سے تھے مزّین بام و دیوار
(چڑھانے موتیوں کی چادریں آتے تھے زوّار)
زبر جد سنگِ اسود میں جڑا سنگِ ستارہ—
مثمّن شکل کی باریک جالی کا کنارہ—

نہیں آویز چھت گیری سے اب وہ جھاڑ فانوس
گلِ تسبیح کی خوشبو مگر— کرتا ہے محسوس؟
معطّر آج بھی ہے! اور یہ جو روشنی ہے
اسی کی سیمیائی پتیّوں سے پھوٹتی ہے

ہوا کی چیخ سے ہوتا ہے ظاہر
اندھیرے چار سُو پھیلے ہیں باہر
فضائے تیرگی کی ہر جہت ہے نادہندہ
چراغِ آسماں گُم ہے— خروشاں ہے پرندہ

کُھرچتے ہیں در و دیوار کو ناخن ہوا کے
حفاظت میں ہماری تجھ کو پا کے—
مسافر! بھول کر کل کے سفر کی رائیگانی
پذیرا آج کی شب کر ہماری میہمانی

نکل کر دیکھ تیرے واسطے حجروں سے آئے
خمیدہ پشت، خدمتگار سائے
مصفاّ آب ہے— نانِ جوئیں ہے— رُوح پرور—
چٹائی پر تناول— ماحضر کر

سحر دم زیست کے صحرا کو اپنی روح سونپے
کرن خورشید کی سینے میں اک خنجر سا گھونپے
جہت پائے نہ تو نہ کوئی تیری رہ گزر ہو
خراشیدہ ہو تیری روح اور تیرہ نظر ہو
تو اپنے دل کے گوشے میں اِسے آباد رکھنا
ہمارا آستانہ یاد رکھنا

