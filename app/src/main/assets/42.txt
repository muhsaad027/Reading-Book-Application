(نطشے سے متاثر)
جو گرم رکھتی تھی مرا لاغر بدن
کھینچ کر پھینکی ہے اُس نے وہ مری— دہری رضائی
پانی سے بھر کر اِک چمکتی بالٹی
اُلٹی ہے اُس نے— صادق الوعدہ انگیٹھی پر مری
پھینکے ہیں اُس نے کھونٹیوں سے نوچ کر
سب کوٹ میرے— اور مفلر اُون کے
اور کھول دی ہیں بند میرے گھر کی— دونوں کھڑکیاں

ہے میرے گھر آیا ہوا
اک بن بلایا میہماں
میں دیکھ سکتا ہوں اُسے—
اک برف کا بولہول جو
جھولتا ہے پیش کمرے میں مرے، کرسی نشیں

اُس کی اقامت جانتا ہوں میں نہیں ہے عارضی
اب وہ نہ جائے گا کبھی
تحویل میں وہ لے چکا ہے
میرا دو مرلے اراضی کا مکاں

وہ خلوتا نہ چہل قدمی رات بھر
کرتا ہے میرے گھر کی چھت پر، مضمحل
سُنتا ہوں بھاری اُس کے قدموں کی دھمک
کپکپاتا— دو تہی چادر لپیٹے، صبح تک
اقلیم تنہائی میں اُس کی
میں نہیں ہوتا مخل

وہ جب سے آیا ہے مگر
کم ہوچکا ہے میرا ڈر
کابوس جیسی سرد و تیرہ رات سے
اور— اپنی ذات سے

اب ہے مجھے اپنی یہ برفائی ہوئی دنیا قبول—
یہ دائرہ قطبِ شمالی
اوریہ تنہائی کی قید
تارے یہ کفنائے ہوئے
اور چاندنی راتیں سفید
محسوس کرتا ہوں قوی ہوتا ہوا اپنا وجود
ہاں مرا لاغر بدن مضبوط ہے
اب خون میرا سرد اُس کے خون سے مخلوط ہے
