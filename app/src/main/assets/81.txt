وہ ساعت آ پہنچی کہ ہر ساق گل سے
آتی ہے نظر زنجیرا گرداں آویزاں
ہر گل کرتا ہے شب کو پیش عقیدت سے
اپنا معطّر نذرانہ
صوت و خوشبو باہم مل کر
اک رقص مسلسل میں ہیں تساہل سے گرداں

ہر گل کرتا ہے شب کو پیش عقیدت سے
اپنا معطّر نذرانہ

۱۔ بودلیئر کی نظم ’’Evening Harmony‘‘ کا ترجمہ

لرزاں بجتا اک ساز ایسے
کہ روح اذیّت میں جیسے
ہے رقص تساہل سے گرداں
قربان گہ افلاک ہے رفعت پر رخشاں

لرزاں بجتا اک ساز ایسے
کہ روح اذیّت میں جیسے۔۔۔
اک سوگ مناتی روح شب تیرہ سے ہے جو خوف زدہ
غلطاں ہے سیاہی مائل اپنے خون میں سورج تیغ زدہ

اک سوگ مناتی روح شب تیرہ سے ہے جو خوف زدہ
جو اپنی متاع خواب، درخشاں ماضی سے اپنے لے کر
اپنے دامن میں بھرتی ہے
غلطاں ہے سیاہی مائل اپنے خون میں سورج تیغ زدہ
پر یاد تری ہے ظرف عشائے ربّانی (۱)کی مثل مجھے
جو اپنی تجلّی سے میرے باطن کو منور کرتی ہے(۲)

۱۔ جس کا مترادف Monstrance ہے (بودلیئر کا استعمال کردہ لفظ)۔ حضرت عیسیٰؑ کے اپنے بارہ انصار کے ساتھ آخری طعام کی مقدس علامت جو رومن کیتھولک چرچ میں نصب ہوتی ہے۔ یہ ایک ظرف طلائی ہوتا ہے جس کے شیشے سے اس کے درون میں نان تبرک دھرا نظر آتا ہے۔
۲۔ میرا جی نے اس آخری سطر کا ترجمہ یوں کیا ہے: ’’اور تیرا تصّور جاگ اٹھا ہے میرے دل کے ڈرانے کو‘‘۔ میرا جی ایک بڑے شاعر ہیں لیکن اپنے ترجمے میں انھوں نے جس طرح بودلیئر کے لہجے، آہنگ، مفاہیم اور حسّیت کو مسخ کیا ہے، وہ میری نظر میں بودلیئر کی بے حرمتی کے مترادف ہے۔
