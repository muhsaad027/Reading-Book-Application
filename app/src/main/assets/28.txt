کھینچ کر راسوں کو پیچھے رہ گئے
ساتھ جو آئے تھے اُس کے
شہ سوار
ہنہناتا اُس کے زیرِ ران ہے
اک راہوار

نوچ کر
پنجے سے دیدہ بند اپنا
بھرتا ہے سمتِ آسماں
چرم پوش اُس کی کلائی سے اُڑان
اُس کا باز
آسماں کے سر پہ ہے
سورج کا تاج
احساس ہوتا ہے اُسے
وہ ہاتھ اپنی سلطنت سے دھو چکا ہے

صحرا کی چو سمتی ہوا
جو نہیں اُس کی قیافہ آشنا
چہرے پہ اُس کے مارتی ہے کھینچ کر
ریت گرم

سامنے راہوار کے
اپنا دہانہ کھولتے ہیں
ریت میں پڑتے بھنور
ہوتا ہے اس پر منکشف
وہ خوف کی سرحد میں داخل ہوچکا ہے

بان برساتا ہے اُس پر آگ کے
چِلّے میں اپنے جوڑ کر
آسماں
پیاس سے اُس کی چٹختی ہے زباں
(اک دلکشا ایوان میں
گر کر زمیں پر ٹوٹتا ہے
جامِ نقشیں، تلخ،
اُس کے احمریں مشروب کا)
یہ اُس پہ ہوتا ہے عیاں
وہ واپسی کی راہ اپنی کھو چکا ہے

بحر میں صحرا کے ہے سرخیز
اک شہ زور موج
ٹیلا اترتی اُس کی فوج؟
اٹھتا افق پر
اُس کے لشکر کا غبار؟
بو لہول ٹیلے پر نشیں
جس کے تفنّن کے لیے
دائرے میں اک بگولہ ناچتا ہے
(آراستہ ایوان میں
ساز اپنے توڑ کر
اٹھ کھڑا ہوتا ہے
اس کے مطربوں کا طائفہ)
القا ہے اُس پر اب یہ راز
یہ منطقہ ہے موت کا

قلعے کے گردا گرد
بارودی سرنگوں کا حصار
جھک کر فلیتے کو
غنیم سُرخ چشم
شعلہ دکھاتا ہے
(شب گاہ کی تڑخی ہوئی دیوار پر
چو میخ وہ
خوابیدگی سے مسکراتا ہے)

گربۂ دشتی کی غرّش سے بلند—
ہے گوش زد اُس کے دہاڑ
نقرئی شیروں کی جو ہیں—
سر اٹھائے
ڈیوڑھی میں قصر کی
سنگین پایوں پر کھڑے

آنکھیں اٹھاتا ہے وہ سمت آسماں—
ٹیختے ہیں سر پہ چکر باندھ کر
چو سمت سے آئے ہوئے
زاغ و زغن—
(شامل ہے جن میں
اُس کا باز؟)
