(۱)
بالائے قبور
ابر اِک سیاہ
اپنے جبڑوں میں پکڑ کر
چاند کو بھنبھوڑتا ہے

پیوست اس کے جسم میں
کیکر کا خار
ٹیختی ہے پھڑپھڑا کر اپنے پر
دہشت سے شب

سرد پتھر کے سِلوں پر
اکڑا ہوا
زندگی کا خواب ہے

بھاری ہوا کے بوجھ سے
ٹوٹ کر گرتی ہے شاخ
اور شکنجے میں زمیں کے
چٹخ کر ٹوٹتے ہیں
استخواں
گردنیں، پیشانیاں
بازو، دہاں

پڑتال میں اپنے دفینے کی
موت جھک کر دیکھتی ہے
تاریک مٹّی کی ہتھیلی پر
چمکتی ہڈّیاں۔
(۲)
تا ابد ہر ایک خوابیدہ
تو نگر یا غریب
موت کی نافذ
مساواتِ مہیب
(۳)
نگہباں اُن کی دوامی نیند کی
ہے تیرگی
جو دائرے کی شکل میں تعمیر
حیطے کا کرتی ہے طواف

لہر اِک اٹھتی ہو جیسے بحر سے
اُس کے محیطی حاشیے سے
سرخیز ہوکر زندگی کا شور
دیوار سے حیطے کی ٹکراتا ہے
اور خامشانہ سر جھکا کر
لوٹ جاتا ہے۔
