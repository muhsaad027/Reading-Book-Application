اپنے تفنّن کے لیے ملّاح اکثر
دام میں اپنے پکڑ لیتے ہیں
ان رفعت نوردوں کو، جسیم
ہوتے ہیں شہپر جن کے
برّاق و عریض
وہ جن کو پھیلائے ہوئے طیران میں
اک پُرتساہل پر زنی سے
ساتھ کرتے ہیں سفر
جب بحر کے تلخاب پر۔۔۔

۱۔ بودلیئر کی نظم ’’Albatross‘‘ کا ترجمہ

اعماق پوشیدہ سے اس کے بے نیاز
تانے ہوئے سینے کو چلتا ہے جہاز

چنگل میں اپنے پھانستے ہی ٹھیل کر
عرشے پر پھیلاتے ہیں دونوں اس کے پر
تب نیلگوں افلاک کا یہ حکمراں
احساس ذلّت سے گراں اور شرمسار
یوں تھک کے ڈھیلے چھوڑتا ہے اپنے پر
جس طرح کہ ماندہ کسی کشتی کے ہوں
پتوار دو

تقلیب اس سیّاح شہپردار کی!
جو چند لمحے پیشتر
تھا پرجمال و ذی وقار۔۔۔
آزاد رو، باد فلک کا شہ سوار
عرشے پر لیکن اب اسیر
لگتا ہے کتنا مضحکہ آور۔۔۔ حقیر!
اکراہ آور۔۔۔ بدنما
اک آبرو اترا ہدف انبوہ کی تضحیک کا
چُٹّے کو پکڑاتا ہے اک ملّاح اس کی چونچ میں۔۔۔
ہاتھوں سے اس کو کھول کر
اور دوسرا ہنستا ہے لنگڑاہٹ سے اس کی چال پر

شاعر بھی ہے اس ابر کے سلطان ہی کی اک مثال
تاروں کا یہ جوہر شناس
آندھی کا صحبت دار جو
افلاک پر پرواز کرتا ہے خجل
گھات میں پستی نشیں مشّاق تیر انداز کو

جب مگر اقلیم بالا سے بدر
ہوتا ہے اک تضحیک کن انبوہ میں اس ارض پر
چلتا ہے وہ لغزیدہ گام۔۔۔
چلنے میں ہوتے ہیں مزاحم
اس کے شہپر دیو فام۔
