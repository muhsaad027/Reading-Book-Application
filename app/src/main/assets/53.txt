ٹھہرو! کہ تم پر فرض ہے یہ احترام
دہلیز جس کی اپنی پلکوں سے کیا کرتی تھیں صاف
خود قدسیاں
یہ وہ مقدّس ہے مقام

اجنبیّت سے تمھیںتکتے ہیں ابرک کے کنول
نظریں چُرا کر بھول جائو ایک پل
آلودئہ عصیان سینے میں کھٹکتی پھانس کو
پہلی عقیدت کے لبوں سے چوم لو
تقدیس کے خوں رنگ ماضی سے منڈھے
راست قامت بانس کو
جو ایستادہ راستے میں ہے اٹھائے آج بھی
پرچم نما، پنجہ بریدہ ہاتھ کا

مُنھ پر تمھارے گر طمانچہ مار دے
چاندی کا پنجہ، دستگیر،
سر کو جھکا دو احتراماً ایک بار
اور لوٹ جائو، سوگوارو پروقار
تشنہ ہمیشہ کی طرح، اپنی نشینی راہ پر—
جاری رہے یہ رائیگانی کا سفر۔

اس پر نہیں کرتے تمھارا انتظار
ماتمی ملبوس میں مغموم دل سقّے کھڑے
مشکیں مُصّفا آب سے اپنی بھرے
اِس کے سرے پر ہے اگر کچھ تو وہی اک سنگِ میل
جس پر فنا اپنی لگاتی ہے سبیل۔
