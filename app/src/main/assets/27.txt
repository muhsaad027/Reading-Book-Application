وہ خود خالق تھا اپنی ان پرچھائیوں کا
جو اُس کو گھیرے رہتی تھیں
دل اُس کا جنوں کا آئینہ
جس کو اُس کی آنکھیں پیہم چمکاتی تھیں
دور سے اپنی جانب آنے والوں کو دھمکاتی تھیں—
وہ اپنی اَنا کا زندانی
انسانوں سے نفرت تھی اُس کی لافانی

وہ جو تھا خدائی کا طالب
تقلیب میں ہے اُس کا قالب
وہ دیکھو زاغ کے پیکر میں
پرواز کناں
اک روح سیاہ!
کانوں میں خراشیں ڈالتی ہے آواز اُس کی
لاشوں کی بُو پر مُڑتی ہے پرواز اُس کی۔
