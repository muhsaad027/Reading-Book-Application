راتیں چھلکتی تھیں پیالی کے کناروں سے جہاں
اور پیچ اندر پیچ لہراتا دھواں
تھا جوانی کی ہماری الجھنوں کا ترجماں

پکڑے ہوئے چٹکی میں چمچے کو ہماری زندگی
گھولتی تھی چائے کے تلخاب میں
شیر و شکر—آنکھوں تلے
بنتے تھے اور مٹے تھے فردا کے بھنور

امکان کے در پر کھڑے
ہم افق پر دیکھتے تھے دائرہ
گرداں منوّر خواب کا

گو ہم نہیں بیٹھے وہاں
خالی نہیں ہیں وہ ہماری کرسیاں
چمچہ پکڑ کر اور کسی کی زندگی
گھولتی ہے چائے کے تلخاب میں
شیر و شکر، ناآشنا—
کہ زندگی اُن کو دکھاتی ہے جو خواب
ہے اک سراب
