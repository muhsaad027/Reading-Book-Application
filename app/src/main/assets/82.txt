خزاں کی شام، آنکھیں اپنے موندے
بساتا ہوں جب اپنی سانس میں میں گرم گہری
تیرے سینے کی خوشبو
نظر آتے ہیں مجھ کو اپنے آگے
تہوں کو کھول کر بچھتے ہوئے مسعود ساحل
کہ جھک کر جن کے بوسہ گیر ہوتے دیکھتا ہوں
میں آتشیں لب لاجوردی آسماں کے

غنودہ اور آسودہ جزیرہ ایک جس پر
تخیّل سے حسین نادر شجر ہیں

۱۔ بودلیئر کی نظم Exotic Perfume کا ترجمہ۔ میرا جی نے اس کا ترجمہ ’’پردیسی خوشبو‘‘ کے عنوان سے کیا ہے۔

لٹکتے جن کی شاخوں سے
رسیلے اور شہد آگیں ثمر ہیں
تنومند و توانا مرد ہیں اس سرزمیں کے
نہیں چہرے بحور گرم کی ان عورتوں کے
ریا و مکر آلودہ
تحیّر زا نگاہیں آئینہ باطن نما ہیں
کہ جو ہر کذب سے ناآشنا ہیں(۱)

وہاں دوش ہوا پر تیری لے جاتی ہے خوشبو
جہاں میں دیکھتا ہوں ایک بندرگاہ جس پر
تھپیڑے موج ہائے تلخ کے کھانے سے ماندہ
کھڑے مستول ہیں اور بادباں سستا رہے ہیں

وہیں سے تیرتی آتی ہے مجھ تک
ہوا پر سبز خوشبو اک شجر کی
فضا میں نغمۂ ملّاح سے آمیز ہوکر
اترتی ہے جو ایسے میرے اندر
معطّر گونج بن جاتی ہے میری روح یکسر۔

۱۔ میراجی نے اپنے ترجمے میں اس نظم سے لیکن خصوصاً اس بند سے جو مفاہیم اخذ کیے ہیں، ان میں اور بودلیئر کے مفاہیم میں قطبین کا تناقض ہے۔

