ارج ٹریکل (۱۹۱۴۔۱۸۸۷) جرمنی کی اظہاریت کی تحریک (Expressionism) کے اولین اور نہایت تخلیقی دور کا ایک بہت اہم شاعر مانا جاتا ہے۔ اُسے بیسویں صدی کے عظیم شعرأ مثلاً ییٹس (Yeats)، والیری (Valery)، رِلکے (Rilke) اور ایلیٹ کی صف میں شمار کیا جاتا ہے۔ اُس کو جرمنی کا راں بو (German Rimbaud) بھی کہا گیا ہے۔ کافکا کی طرح اس کے تخلیق پارے بھی فرد جدید کی تنہائی، روحانی کرب اور اذیت وجود کے آئینہ دار ہیں۔
ٹریکل کی شاعری پر نقادوں کی آرا مختلف و متضاد ہیں۔ ایک انتہا پر وہ ہیں جو اُس کی شاعری کو اُس کے عارضۂ ذہنی کی پیدا کردہ اہمال گوئی قرار دیتے ہیں۔ لیکن کئی اس پر متفق ہیں کہ اُس نے حقیقت کا تجربہ قبل از لسانی سطح پر کیا جسے ناقابلِ ابلاغ پاکر، خود اپنے افہام کی ضرورت کے تحت، اُس نے بالقصد ایک ایسا اسلوب اختیار کیا جس کے اسرار پردئہ اخفا میں رہتے ہیں۔ اس کے اسلوب کے کئی خواص ایسے ہیں جو آج کی جدید شاعری میں عام پائے جاتے ہیں۔ مثلاً وہ اپنی تجرباتی صداقت کے اظہار کی ضرورت کے تحت نقل حقیقت (mimesis) کو مسترد کرتا ہے۔ لہٰذا اُس کی شاعری میں قاری کو جانی پہچانی، اجتماعی استناد کی حامل متفقہ حقیقت ("consensus reality") کہیں نہیں ملتی۔ اس کے برعکس اُس کا سامنا ایک لاحقیقی (irreal) حقیقت سے ہوتا ہے۔ ٹریکل قطعیت کے حامل پیکر تراش کر (اُس کے پیکروں کی حیرت انگیز قطعیت کی نشاندہی سب سے پہلے رلکے نے کی تھی) اپنی غیر واقعی دنیا میں واقعیت کا وزن پیدا کرتا ہے (یہ تکنیک کافکا کے اسلوب کی ایک ممتاز خصوصیت ہے)۔ ایک نئی حقیقت تخلیق کرنے کے لیے وہ خلط حواس (Synesthesia) سے کام لیتا ہے۔ اسی مقصد کے تحت استعارہ سازی کی کلاسیکی روایت سے انحراف کرکے وہ مطلق استعارے ("absolute  metaphors") قائم کرتا ہے، مطلق اس مفہوم میں کہ وہ انہیں خارجی حقیقت میں اشیا کی کسی قابلِ شناخت مماثلت پر قائم نہیں کرتا۔ اگرچہ وہ اپنے پیکر خارجی دنیا سے ہی حاصل کرتا ہے لیکن انہیں استعاروں اور پیکروں میں یوں یکجا کرتا ہے کہ خارجی حقیقت کا حوالہ معدوم ہوکر رہ جاتا ہے۔ مزید اپنے تصورِ حقیقت (vision of  reality) کے اظہارکے لیے زبان کو ناکافی اور غیر موزوں پاکر وہ باقاعدہ الفاظ کی نحوی ترتیب و ترکیب کو بگاڑتا ہے۔
اکثر نقاد اُس کی شاعری میں بدنظمی اور انتشار (Chaos) پاتے ہیں۔ اُس کی نظمیں پیکروں کے ایک ایسے نامربوط سلسلے پر مشتمل ہیں جن کی مثال عکس بین (Kaleidoscope) میں ہر دم متغیر ہوتی یا کابوس سے گزرتی ہوئی تصاویر جیسی ہے۔ لہٰذا یہ شاعری ایسے تجزیے کی متحمل نہیں جس کے تحت نقاد یا قاری یہ سوال اٹھاتا ہے کہ شاعر کیا کہہ رہا ہے اور پھر شاعری کے پوشیدہ مفاہیم کی پردہ کشائی کرتا ہے یا اس میں کسی مرکزی مفہوم کے تحت تشکیل پاتی ہوئی نامیاتی وحدت کی نشاندہی کرتا ہے۔ ان نقادوں کے نزدیک اُس کی شاعری میں پوشیدہ معانی کو منکشف کرنے کی کاوش ایک سعیٔ لاحاصل ہے۔ تاہم کئی نقادوں کے مطابق اُس کے پیکروں میں ایسا ربط پایا جاتا ہے جو الحانِ موسیقی میں ہوتا ہے۔ اس کی ہر نظم میں ایک غالب کیفیت جذبات ہے جو اپنے ذیلی لیکن منطقی طور پر نامربوط پیکروں کو ایک تاثراتی وحدت میں مربوط کرتی ہے۔ لیکن کئی نقاد ایسے ہیں جو محض اسلوبیاتی اور ہیٔتی طریقے سے اس کی شاعری کے مطالعے کو ناکافی سمجھتے ہیں۔ اُن کے پیش نظر خود اپنے بارے میں ٹریکل کا وہ بیان ہوتا ہے جس میں اس نے اپنی تجرباتی صداقت ("truth") کے ابلاغ کو اپنی شعر گوئی کا بنیادی مقصد قرار دیا تھا۔ لہٰذا اس کی شاعری محض ایک جمالیاتی تخلیق نہیں ہے۔ اُس کی ہر نظم قاری کو افہام پر اکساتی ہے۔ یہ نقاد اُس کی چیدہ چیدہ نظموں سے یہ ثابت کرنے کی کوشش کرتے ہیں کہ اُس کی شاعری منطقی سیاق و سباق کی حامل ہے۔ تاہم اس میں کوئی شک نہیں کہ خود ان کے نزدیک جن کی مادری زبان جرمن ہے ٹریکل کی شاعری آج بھی ایک چیستان کا درجہ رکھتی ہے۔
ٹریکل کی موت پر اُسے خراجِ تحسین پیش کرتے ہوئے رِلکے نے اس کی شاعری کو Sublime کہا۔ وہ ہائیڈیگر (Martin Heidegger) کا بھی محبوب شاعر تھا۔ ہائیڈیگر نے اس پر لیکچرز دینے کے علاوہ دو مطالعے بھی تحریر کیے (جنہیں اکثر نقادوں نے فلسفے کا ادب پر بے جا تجاوز جانا لیکن کچھ نے اُنہیں ٹریکل کی شاعری کے افہام میں مفید بھی گردانا) وِٹگنسٹائن (Ludwig Wittgenstein) اُس کا مرّبیٔ خاص تھا جس نے یہ کہا کہ گرچہ ٹریکل کی نظمیں اُس کے بالائے فہم ہیں لیکن اس کا لہجہ ایک سچّے نابع کا لہجہ ہے۔
ٹریکل ۲۷ سال جی کر ایک Psychiatric Ward میں خود کشی سے مرا۔ اس نے اپنی حیات مختصر کے پہلے دور میں پابند شاعری کی لیکن دوسرے (اور آخری) دور میں آزاد شاعری اختیار کی۔ دنیا کی مختلف زبانوں کے مترجمین نے ٹریکل کی شاعری کے ترجمے کو انتہائی صبر آزما اور ہمت شکن مانا ہے۔ یہاں اس کی تین نظموں کے ترجمے کی کوشش کی گئی ہے (جو ممکن ہے ناکام ہی ہو)۔ یہ اُن نظموں میں سے ہیں جن پر اُس کی شہرت استوار ہوئی۔
