(نطشے سے متاثر)
پھڑپھڑا کر اپنے شہپر اڑ گئے قُدسی نفوس
اب نہیں ہوگی کبھی بیت العروس
سرد و تیرہ کائنات

نجمیہ تحریر جو لوحِ فلک پر تھی رقم
اپنے یدِ اسود سے بڑھ کر تیرگی نے پونچھ دی
بجھ گئے جل کر شموس و ماہتاب
رفعتوں پر ہے دھوئیں کا پیچ و تاب
اپنے پیچھے چھوڑ کر بوئے حنوط
تابوت میں لیٹے ہوئے ہیں لایموت

لاانتہا انسان کی تقدیر سے ہے بے خبر
اب رات ہوگی آج سے تاریک تر

وہ زمیں جس پر تھا آدم کا ہبوط
گھومے گی لا مرکز ابد تک بے قرار
ڈھونڈتی کھویا ہوا اپنا مدار
