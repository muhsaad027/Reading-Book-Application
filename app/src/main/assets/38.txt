اک احاطہ بند گھر
(تعمیر میں حصّہ تھا جس کی رات کا)
پشت پر کھڑکی کُھلی
زنگ آلود سلاخوں کی
پکڑ کر جن کو اند رجھانکتی ہے تیرگی

اپنی چھت گیری سے اُن کو گھورتا ہے
ان کے روز و شب کا محرم
زرد برقی قمقمہ
چوکھٹے میں منجمد چھ صورتیں
پتھّر کی ترشی مورتیں

ڈھول تاشہ پیٹتی بارات کا
چوکھٹے سے کود کر باہر نکلتا ہے دلہا—
بے تحاشہ سمتِ ماضی دوڑ پڑتا ہے
اُس کے سر پر پرزنی سے ساتھ ہے
طائر سیاہ

سُرخ تاباں شمس
اپنی پالکی لے جاچکا ہے
صبح کے تالاب میں تھا منتظر جو پھول
وہ مرجھا چکا ہے

کرسی سے ماں اٹھتی ہے—
باپ ہے اُس کے تعاقب میں دواں
جا پکڑتا ہے اُسے
عقدِ ثریاّ کے قریب
بے جسم جوڑے کی ستاروں میں لڑائی
صرف آسماں سنتا ہے

کھڑکی کے اند رجھانکتے دو مرد تھے—
پھاندتی ہیں دونوں بہنیں اٹھ کے
چوبی حاشیہ
ٹِکتے ہیں ان کے پائوں آنگن میں جہاں
دونوں کو آتا ہے نظر—
کانٹے اٹھائے اک شجر۔
کرتا ہے دونوں دلہنوں کو تاج ور

گونگا ہے جس کا غم وہ لڑکا
ٹوٹتی سانسوں سے اپنی
بانسری میں
روح اپنی پھونکتا ہے

بیٹھک میں اُس کی جمع ہیں پرچھائیاں
بے جسم ہاتھوں سے بجاتی تالیاں۔
