لوگو! بلاتا ہوں تمھیں!
آئو ادھر!
بیچنے آیا ہوں میں
خوش بدن اپنی عروسِ خواب کے
یہ زیورات!

آئو ادھر!
دیکھو صناعت کے مری یہ شاہکار
خوابوں کے سانچے میں ڈھلی
چمپا کلی
جس کی کرن سے جگمگا اٹھتی تھی شب کی تیرگی
وہ موتیوں کی لونگ بھی!
دیکھو صراحی دار گردن کا یہ ہار!
ڈالا تھا جس کی دھگ دھگی میں
چاند کی کرنوں نے تار

آئو ادھر!
دیکھو چمکتے یہ کڑے
تا صبح سونے کی کٹھالی میں پگھلتی رات کے
ماتھے کا جھومر زر نگار
زنجیر مشکیں گیسوئوں کی، پیچ دار
نازک حنائی انگلیوں کی یادگار
تارے جڑی یہ بے بہا انگوٹھیاں
پائو گے سستا مال تم ایسا کہاں؟
میزان میں اپنے دلوں کی تول لو
پورا ہے تول!
مٹّی کے مول! مٹّی کے مول!
چمپا کلی! گردن کا ہار—
ہر مال ہے مٹّی کے مول

آئو ادھر! آئو…
بیچنے آیا ہوں میں
خوش بدن اپنی عروس خواب کے
یہ زیورات۔
