اشکوں کی چلمن سے جھانکو
آفاق پہ کیسے پھیلی ہے
رنگین دھنک
اے ہم سفرو
کیچڑ میں دھنسی گاڑی کو
آئو کاندھا دو

ایوانِ غم میں گونج رہی ہے جو سسکی
مت پوچھو کہ وہ ہے کس کی
چم چم گرتی تھی دھوپ کی چادر
جس آنگن پر لہرا کر
اب اُس پر رات کا قبضہ ہے
ہے ڈھیر جھڑے پتّوں کا
اُس دروازے پر
ہم جس پر دستک دیتے تھے
آنکھوں کے کونوں سے بہتے آنسو پونچھو
اے ہم سفرو
کیچڑ میں دھنسی گاڑی کو
آکر کاندھا دو

بیلوں کی جوڑی کے سینگوں سے پھوٹتی ہے
زرتار کرن
معلوم علاقے کی سرحد کے پار کہیں
وہ دیکھو دور خلائوں میں
کھاتا ہے جھوک ہوائوں میں
اک اونچی چوٹی پر کیسے سرسبز شجر
اب پیچھے مُڑ کر مت دیکھو
اے ہم سفرو
کیچڑ میں دھنسی گاڑی کو
آکر کاندھا دو۔
