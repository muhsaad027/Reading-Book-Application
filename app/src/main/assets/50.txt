ہم دیکھتے ہیں آب خانے میں مقطّر آب کے
مہریں لگے کورے گھڑے
اور چوکیوں پر شست و شو کے واسطے
آفتابے اور چلمچی ہیں دھرے
ٹکّیاں صندل کی خوشبودار ہیں
دست و بینی پاک، زانو پوش
سب ہیں بہم
تو نے کیا ہے مغلیہ دعوت کا پورا اہتمام
لیکن طعام؟

قتلمے، قلیہ ندارد اور کہیں
دلمہ کریلوں کا نظر آتا نہیں
ہے فالسے کی لوز نہ کدّو کی کھیر
پُھلکے پراٹھے نان کُلچے اور ہرن کا قورمہ—
اور دوغ ککڑی کی— بتا
یہ سب لوازم ہیں کہاں؟

چنگیر میں یہ باجرے کی روٹیاں
اور کٹوروں میں بھرا یہ اوجھڑی کا شوربہ!
کیا چُنا ہوتا تھا خوانِ مغلیہ پر یہ طعام؟
خوب روشن کر رہا ہے باپ اور دادا کا نام!
