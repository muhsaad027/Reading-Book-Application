’’اردو شاعری بالخصوص نظم کے موجودہ منظرنامے میں ایک نام جس نے غیر معمولی طور پر قارئین کو اپنی طرف متوجہ کیا ہے، وہ آصف رضا کا ہے۔۔۔ آصف رضا بنیادی طور پر علامتی شاعر ہیں۔۔۔ فکری بالیدگی اور معنی کی دبیز پرتوں کے لحاظ سے ان کی نظمیں ایسی ہیں کہ ہم انہیں ن۔ م۔ راشد کی نظموں کے سلسلے سے جوڑ کر دیکھ سکتے ہیں۔ ‘‘
ڈاکٹر احمد محفوظ (انڈیا)

’’ان کی پوری شاعری ابہام سے صراحت اور صراحت سے ابہام تک زندگی کی آگہی کا سراغ لگانے کی کوشش کی ہے۔ Abstract سے Concrete اور Concrete سے پھر Abstract تک کی اس تلاش و یافت میں جمالیات قدم قدم ان کے ساتھ چلتی ہیں۔ یہ ہم گامی لفظ و معنی کے امتزاجات کی بھی ہے، صوتی و غنائی مصرعہ آرائی کی رو سے بھی ہے اور صفات و محاکات کے قائم ہوتے ہوئے زاویوں کے رُخ سے بھی۔۔۔ ادراک حسن اور زندگی کی معنویت کی یکجائی ہی آصف رضا کی تخلیقی پروسس کے قفل ابجد کی کلید ہے۔‘‘
عبدالاحد ساز (انڈیا)

’’نظموں کے عنوانات ہی سے شاعر کے مشاہدے اور تجربے کی نوعیت کا کسی قدر اندازہ ہوجاتا ہے کہ وہ بہت وسیع و متنوع ہیں۔۔۔ آصف رضا کی دوسری شاعرانہ خوبی ان کا تاریخی اور تلمیحی شعور ہے۔۔۔ تیسری بات جو صرف خوبی نہیں بلکہ آصف رضا کی خصوصیت ہے، اور ان کو اپنے ہم عصروں میں ممتاز کرتی ہے، وہ ان کا قافیائی احساس ہے۔‘‘  
محمد منصور عالم (انڈیا)

’’آصف رضا کی نظمیں اپنے موضوعات اور زبان و بیان دونوں لحاظ سے ہماری موجودہ دور کی شاعری سے الگ نظر آتی ہیں۔ مجھے ان پر کچھ اثرات ن۔ م۔ راشد کے بھی محسوس ہوئے ہیں۔۔۔ نظموں سے باآسانی پر اندازہ لگایا جاسکتا ہے کہ آصف رضا کا ڈکشن اور ان کے موضوعات ہماری شاعری میں کیا انفرادیت رکھتے ہیں۔ ان کی نظموں میں یوں تو مصرعے ترشے تراشے نظر آتے ہیں لیکن ان کے پیچھے گہری سوچ اور فلسفیانہ شعور بھی کارفرما ہوتا ہے۔ اسی لئے ان کا اسلوب روانی کے باوجود ایک دبازت لئے ہوئے نظر آتا ہے۔‘‘ 
صبا اکرام (پاکستان)

’’وہ کسی سچائی کو صاف طور سے شعور کے احاطے سے باہر نکال کر صفحۂ قرطاس پر پھیلانے سے جھجکتے ہیں۔ لیکن یہی ان کا فن بھی نظر آتا ہے کہ پیچیدگی کے زیرِ سایہ انہوں نے نظم کی اس روایت کو جو میرا جیؔ اور ن۔ م۔ راشدؔ کا خاصہ ہے برقرار رکھنے میں بہت کامیابی حاصل کی۔‘‘  
جاوید انور (انڈیا)

وہ اپنے موضوعات، زبان اور اسلوب کے حوالے سے بہت حد تک منفرد شاعر ہیں۔ انہوں نے اپنی شاعری کو محض شعر گوئی کا فن نہیں بنایا بلکہ وہ اسے زندگی اور اس کی حقیقتوں پر غور و فکر اور اس کے نتیجے میں حاصل ہونے والے افکار و خیالات کی ترسیل کا ذریعہ بناتے ہیں اور یہ ایک ایسی خوبی ہے جو ان کی الگ پہچان کا بنیادی حوالہ ہے۔‘‘ 
تحسین فاطمہ (پاکستان)

’’آپ جس قبیل و قماش کی نظمیں لکھتے ہیں اس میں من و تو کے دائرے میں مقید خود ترحمی یا صراحت کی آخری سطح پر تقریر کی حد کو چھونے والی نظمیں نہیں ہیں۔ موضوعاتی سطح پر آپ run of the mill شاعروں سے بالکل مختلف ہیں اور ایسے موضوعات کو نظم کرتے ہیں جنہیں فیض اسکول میں تربیت پانے والے ’’رومانی‘‘ غزل زدہ شاعر عموماً پسند نہیں کرتے۔۔۔ اسلوبِ بیان میں بھی آپ گلقند کی سی شیرینی اور افیون کی سی نشے کی حالت کو طاری کرنے والی زبان کو پسند نہیں کرتے۔۔۔ موضوع، مضمون، متن اور اسلوب یعنی ہر لحاظ سے، آپ کی نظمیں ایک نامیاتی وحدت میں پروئی ہوئی، استعارے کی سطح پر خود کفیل شعری اکائی کا احساس دیتی ہیں۔ استعارہ سازی میں بھی آپ فی زمانہ سکہ بند بازاری مال سے گریز کرتے ہیں اور یہ ایک نیک فال ہے۔‘‘
ڈاکٹر ستیہ پال آنند (امریکہ)