(۱)
عالمِ زیریں سے ہو کر منقطع
میں نے پہروں اس کو دیکھا سربلند
دل شکن ہر بار تھا
اس کا جمالِ ارجمند
اس کی چوٹی جب مرے خوابوں میں در آتی رہی
نیلگوں دہشت سے میری آنکھ کھل جاتی رہی
کہسار پھر وہ مرتفع
مجھ کو دیتا ہے ندا
(۲)
لانہایت سے کنارے اس کے واصل ہیں
سر اٹھا کر دیکھتا ہوں
کہر کے پردے میں لیکن ناپدید
صورت مخروط ہے
میری سعی
خویشتن یابی کی ہے؟ یا مُقتضی
نیستی کی ہے؟
یا مجھے مطلوب ہے
ذات سے اپنی فرار؟

آہ یہ افراز عاری از حیات
اور تنہا میری ذات
بالا روی کا یہ جنوں
مجھ کو لایا ہے جہاں
چو طرف میں دیکھتا ہوں کھائیاں
جھانکتا ہوں تو نظر آتی ہیں مجھ کو
اپنی ہی تیرہ روح کی گہرائیاں
بال سے باریک ہے
ان سے گزرتا راستہ
(۳)
روک دیتا ہے یہیں پر آن کر
سورج سفر؟
یہ حقیقت کا افق ہے آخری
جس کے آگے ہیچ ہے
علم و دانش کا تکبّر
فہم کی نخوت
خِرد کا ادّعا

زندگی ساقط ہے اس افراز پر
منسوخ ہے
انسان کا ہر ضابطہ
اور دستور العمل
یہ وہ رفعت ہے کہ جس پر
نیستی ہے حکمراں
(۴)
مجھ کو لگتا ہے وسیلہ
میری فہم ذات کا
یہ کوہ سار
جو کر رہا ہے آشکار
مجھ پر میری بے وقعتی

خارج ہوں اپنے آپ سے
دیکھتا اکراہ سے
چرم پوش اپنا بدن—
اور استخواں
اس عظیم المرتبت ہیکل کے زینوں پر کھڑا
ہے کون— یہ احقر وجود؟
روح کو مطلوب ہے میری صعود—
محسوس ہوتا ہے مجھے قرب ابد
ایستادہ دیکھتا ہوں
راست و چپ
اہرام برفانی قدیم
اور درخشاں اُن کا دوام

محسوس کاندھوں پر نہیں مجھ کو
گرانی ارض کی
گوش زد میرے نہیں اب
نسلِ آدم کی کراہ—

لازماں
قلّۂ کہسار پر طوّاف کن
طوفان!
تیرے ہاتھوں گر فَنا ہوجائوں تو
ممکن ہے خود کو پائوں میں
(۵)
آہ لیکن آگہی!
نامندمل یہ میرا زخم آگہی!
عالمِ بالا کو اس جاتی ہوئی سیڑھی پہ ہوں
میں کھڑا — اک اجنبی
یہ یخ بلندی کہ جہاں
ہیں ایک دوران و دوام
مجھ کو نہیں پہچانتی
لگتا ہے مجھ کو
آگہی میری وسیلہ ہے
اس کہسار کے اثبات کا
(کہر کے زیر نقاب
کوئی سفیدانہ ہے مجھ پر خندہ زن)

(۶)
یہ برف کا قصر مہیب
کون رہتا ہے یہاں؟
دیتی نہیں مجھ کو جواب
ہستی کوئی کہسار باش

صرف کرتے ہیں کلام
مجھ سے کڑک کر برف و رعد—
اس زبان میں میں نہیں
شبدوں سے جس کے آشنا
ڈھلوان سے
تودہ ہائے برف لڑھکاتے ہوئے
پُر عناد
دہشت سے لیتا ہوں پناہ
ایک گہرے غار میں

آنکھوں تلے میری ہے
تصویر ابد—
شیشے کی تہ میں قید—
اک چہرہ سفید
اک لاش جو آزادہے
جینے کے ہر آزار سے

تحریص دیتا ہے عدم کی
منجمد آنکھوں سے اپنی
مجھ کو میرا نا وجود
آہ لیکن آگہی!
پتھر میں اور اُس میں نہیں کوئی دوئی

کیا وہی ہے یہ قدیم الاصل غار
جس میں کبھی
پروردئہ ناز و نعم
گوتم سدھارتھ تھا نشیں۱؟
(دیکھتا تھا بند آنکھوں کو کیے
خوابِ عدم
جا ملا تھا پشت سے اُس کا شکم)۔

۱۔ روایت کے مطابق گوتم بدھ نے گیان حاصل کرنے کے لیے ہمالہ پر بھی سمادھ لگائی تھی۔

(۷)
بے رخنہ و بے نقص ہے
یہ ٹھوس پتھر کا پہاڑ
پر ایک استثنا ہوں میں
اس میں پڑی واحد دراڑ—
دوسرا کوئی نہیں 
نہ شجر اور نہ حجر
نہ ستارے نہ قمر
اک میں ہی کرتا ہوں سوال
(۸)
اس مقبرے کا ہے مجاور
غرّش سے اندر جھانکتا
گرگِ سفید
یہ غیر انسانی بلندی
ہے عدو
مشتعل ہے
میری رگوں میں منجمد ہوتا ہوا
میرا لہو
شہکار ہے 
کس خود مبارز کا
زمین کج مدار
(جو زندگی تخلیق کرکے موت سے
اس کو کرتا ہے شکار)
کور چشم و ناشنو یہ کائنات
گزراں ہے کس کے دائمی کابوس سے
قرنوں کی یہ خونیں برات؟
کس دہندے نے دیاہے
دائماً ہم کو بھٹکنے کے لیے
صحرائے ذات؟

کیوں ہم ہیولوں میں محبت کی چبھن
کیوں لہو میں نفرتوں کا اشتعال؟
ہے اٹل گر یہ حقیقت زشت تو
کیوں منعکس ہے
آئینے میں روح کے
عکسِ جمال؟
کس نے پھیلایا ہے یہ
مایا کا جال؟
دوسرا کوئی نہیں
اک میں ہی کرتا ہوں سوال
(۹)
دہشت کے ہاتھوں کا تراشیدہ ہے
پتھر کا پہاڑ
قہرمانی کوئی قوت ہے یہاں
پاتی ہوئی نشوونما
فرسندئہ آفات کہ
جس کا ہدف انساں ہے اور
انساں کے خواب
جس کی چوٹی آسماں کے قلب میں
پیوست ہے—
آدمی اس کی نگاہوں میں
حقیر و پست ہے

شیرِ مادر اور کفن کے رنگ کا
یہ برف زار
کوہِ آدم تو نہیں
ہے کوہ قاف
جس کی چوٹی پر کھڑی
نمناک آنکھوں سے بلاتی ہے ہمیں
نیلم پَری
اور بال بکھرائے ہوئے اپنے سفید
ڈھونڈتی پھرتی ہے ہر سو کہر میں
شیوا کو اپنے پربتی ۱—
اور انساں کی کَلپتی آتما
پر ماتما۔
(۱۰)
چھن رہا ہے مجھ سے میرا حافظہ
اور بھوک پیاس
جانتا ہوں میں اسے کہتے ہیں کیا—
عارضہ افراز کا۔

یاد آتا ہے مجھے
وہ جس سے بندھن ہے مرا—
میرا نشیب

۱۔ ہمالہ پربت کی بیٹی

(۱۱)
میں کسی مرفوع پیغمبر کا بھوت
(کوئی صحیفہ ہاتھ میں جس کے نہیں)
اک جفت مضحک اور دنی—
زرتشت کا
بعد از غیاب
کہسار کی ڈھلوان سے
نیچے اترتا ہوں۔

وادیٔ زیریں مری
مجھ کو آتی ہے نظر
اور نشیبوں میں مرا
چھوٹا سا گھر
جس کی چمنی سے
کروٹیں لیتا نکلتا ہے دھواں

مانگتا ہے تغذیہ میرا بدن—
بھوک لگتی ہے مجھے
خواب گیں آنکھوں میں جلتا ہے مری
آویز چھت سے، ساکت و صامت
زرد سا اک قمقمہ
جس کے نیچے اک کٹورے میں دھرا ہے
قورمہ میرے لیے
اور اک چنگیر میں
دو روٹیاں۔
