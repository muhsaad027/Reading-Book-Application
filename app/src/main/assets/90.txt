اُس وقت جب اٹلی میں جدید شاعری کا دور دورہ تھا ساباؔ (۱۹۵۷۔۱۸۸۳) نے جدیدیت سے برملا تنفّر کا اظہار کیا۔ شاعری میں ابہام کو رد کرتے ہوئے اُس نے ملارمےؔ اور پال والیریؔ تک کو اپنا ہدفِ تنقید بنایا اور سہل الفہم شاعری کا پرچار کیا۔ ساباؔ کا نظریہ یہ تھا کہ شاعری شاعر کے ذاتی تجربے سے واسطہ و پیوستہ ہو اور شاعر ’’بددیانتی کی ترغیبات‘‘ سے دامن بچاتے ہوئے اپنی تمام تخلیقی توانائی اُس تجربے کے صادق ترین ابلاغ پر مرکوز کردے۔ وہ تجربے سے منقطع اور محض تعقل اور الفاظ کے سہارے اور جدّت کی خاطر کی جانے والی شاعری کو ’’بددیانت شاعری‘‘ کہتا تھا۔
ساباؔ کی موت کے بعد اٹلی اور یورپ میں اُس کی شہرت میں روز افزوں اضافہ ہوتا رہا۔ آج اُس کو بیسویں صدی کے تین عظیم اطالوی شعرأ میں شمار کیا جاتا ہے۔
یہاں اس کی دو نظموں کا ترجمہ پیش کیا جا رہا ہے۔ ’’بکری‘‘ (The Goat)جو اُس کی معروف ترین نظموں میں شمار ہوتی ہے اور ’’مشقّت‘‘(Work)۔
