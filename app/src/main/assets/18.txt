مدقوق عورت سرد اپنی سانس سے
کالعدم کرتی ہے آنکھوں کا اُجالا
اور دیو قامت مرد
اپنی گرج کی آہنی ایڑی تلے
بڑھ کر کُچل دیتا ہے۔

گُردے کلیجی کی فلّزی قاب پر
سُرخ دل ہے
نیلگوں افلاک پر
طفلی کا بلّوریں چٹختا ہے پیالہ
ہلتی ہوئی مونچھیں
نگلتی ہیں نوالہ۔

تب دہشتیں کرتی ہیں وا
آنکھوں پہ اُس کی اپنے در
اور اُس کو آتا ہے نظر
مسمار اک کھپریل کی چھت پر کھڑا
آسیبِ شب
کش کھینچ کر پیتا ہوا
اپنی سُلفے کی چلم

اب اپنی بولی میں مخاطب اُس سے ہوتے ہیں
ساکت و صامت ازل سے منتظر
تاریک شاخوں کے طیور۔

سنتے ہیں اُس کے کان اب
تانت کے باجے کا شور
اور گونجتی کمرے میں
میّت کی ہنسی

لکڑی کے چھاپے سے جڑی
حال کی، ماضی کے صیغے، اور استقبال کی
اوراق اپنے پھڑپھڑاتی ہے کتاب

تب طفل کو اپنی اتالیقی میں لیتا ہے ابد
اور پار کرواتا ہے اُس کو
مشفقانہ ہاتھ اُس کا تھام کر
سرحدِ شام و سحر، ہستی کی حد
وہ دیکھتا ہے جس کے پار
مہمیز سے اڑتے شرار
اور رخش پر اپنی طرف آتا ہوا مُردہ سوار۔
