انگشتِ حنائی کو اپنی جنبش دے کر
اپنا ہلالی ناخن وہ
جب تاروں سے ٹکراتی تو
ان سے کرنیں پھوٹا کرتیں

اس شب لیکن
اُس کی انگشت کی ہر جنبش پر
اُس کا ناخن
تاروں سے الجھ کر رہ جاتا
جِھلّا کر وہ کُنجی کستی
ہر تار مگر بے سُر بجتا
تب ڈھلتے تاروں کے نیچے
نیند کے بھاری پردوں سے
جھانکتی تھی
غمناک سحر
آنے والی تیرہ شب کی پیغمبر

وہ بربط جس کے نغموں کے تارے
روشن تھے فلک پر
اب صرف گسستہ تاروں کا
اک طیف(۱) ہے جو
تضحیک سے میری آنکھوں کے آگے
لہراتا ہے
اور مجھ کو اُس کی یاد دلاتا ہے۔

۱… Phantom
